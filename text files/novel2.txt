කන්දකට යටව ගිය වසන්තිය !

මම සුලේකාව බැඳලා මම හදපු ගෙදර ඉන්නෙ නැතුව අපේ මහ ගෙදර ඉන්න ආවේ අම්මයි තාත්තවයි ගෙදර තනියම තියන්න තිබුණු අකමැති කමයි, මගෙත් ලොකු ආසාවක් තිබුණේ නැති නිසා අලුත් ගෙදර ඉන්න. ඔය හේතු සහ සුලේකත් කැමති වුනේ මහ ගෙදර ඉන්න එක මොකද එයාටත් එයාගේ මහ ගෙදර අපේ මහ ගෙදර ඉඳලා ළඟ නිසා. 

අපි බැඳලා මාස හත අටකින් වගේ අම්මා මට කිව්වා "පුතේ ඔයාලට කැමති නම් ඔයා හදපු ගෙදර නවතින්න අපි මෙහේ තනියම ඉන්නවා කියලා හිතලා මෙහේ ඉන්න එපා අපිට මෙහේ තනියම ඉන්න පුළුවන්" කියලා. කවදාවත් නැතුව අම්මා එහෙම කිව්වහම මට හරි අමුත්තක් දැනුනා. මං ඇහුවා අපි ඉන්න එක අම්මලට ප්‍රශ්නයක් ද කියලා. එතකොට අම්මා කිව්වේ "එහෙම කිසිම ප්‍රශ්නයක් නැහැ ඔයාලගේ ජීවිතය ඔය දෙන්නා තනියම ගත කරන්න" කියලා.

මං තාත්තගෙනුත් ඇහුවා අම්මා මෙහෙම දෙයක් කියනවා මොකද ඒ කියලා. තාත්තා කිව්වේ "උබලා තරුණ කසාද බැඳපු ළමයිනේ තනියම හැමදේම දැන්ම ඉඳලා පුරුදු වෙන්න ඕන නිසා අම්මා එහෙම කියනවා ඇති. ඊටත් මහ ලොකු දුරක්යැ හදිස්සියට ඇවිත් යන්න එන්න පුළුවන් නේ" 

සුලේකා එක්කත් ඔය ගැන කතා කරහම සුලේකා කිව්වේ "මගෙන් නොදැනුවත්ව හරි වැරද්දක් වුණාද දන්නෑ" කියලා. එහෙම වෙන්න විදියක් නැහැ කියලා මට විශ්වාසක් තිබුණු නිසා මං ඒ ගැන හිතන්න ගියෙ නැහැ. මොකද මට සුලේකව විශ්වාසයි. සුලේකගෙන් එහෙම වැරද්දක් වුනා නම් අම්මලා මට ඒ ගැන අනිවාර්යයෙන් කියනවා කියලත් මම දන්නවා. 

අපි ඒ ගැන වැඩිය ආයෙත් කතා නොකරම අපේ අලුත් ගෙදරට ගියා. හවසට වැඩ ඉවර වෙලා එන වෙලාවට මම මහ ගෙදරට ඇවිත් යනවා එනවා. ඔය මොනවා හරි කෑම බීම ගෙවල් වලට බෙදා ගන්නවා. අම්මගෙත් එහෙම වෙනසක් තිබුණේ නැහැ සාමාන්‍ය විදියට හැමදේම ගෙදර වගේම පැවතුනා. වෙනසකට තිබුණේ ගෙවල් දෙකක ඉන්න එක විතරයි.

*********

අපි අලුත් ගෙදරට ගිහින් මාසෙකට විතර පස්සෙ දවසක අම්මා මට කිව්වා මාව උදේනි ආන්ටිලාගෙ ගෙදරට ඇරලවන්න කියලා. එදා මං අම්මව ගිහින් උදේනි ආන්ටිලාගෙ ගෙදරින් දාලා එහෙම ම වැඩට ගියා.

ඊට පස්සෙත් අම්මා හැම සතියෙම වගේ දවසක් උදේනි නැන්දලගෙ ගෙදර යන්න එන්න තියාගත්තා. සමහර දවස් වලට උදේනි ආන්ටිලගේ ගෙදර නොයා උදේනි ආන්ටිගේ ක්ල්නික් එකට ගියා. එතකොට මට සැකයක් ආපු නිසා මං අම්මගෙන් ඇහුවා ඇයි අම්මා උදේනි ආන්ටි ගාවට හැම සතියෙම වගේ යන්නේ කියලා. එතකොට අම්මා කිව්වේ "දැං වයසයිනේ හිත කලබලයි ඒකයි ඔය ගිහින් ඉඳලා ටිකක් කතා බහ කරලා එන්නේ" කියලා. 

අම්මා එහෙම කිව්වට මට සැක නිසා මං උදේනි ආන්ටිගෙනුත් අම්මා එන යන එක ගැන අහලා බැලුවහම උදේනි ආන්ටිත් කිව්වේ "ඔය නිකං ඇවිත් ඉඳලා කතා බහ කරලා යනවා ගෙදර ඉන්න කම්මැලිත් ඇති පුතා අපි දැං වයසක මිනිස්සුනේ" කියලා. උදේනි ආන්ටි එහෙම කියපු නිසා මාත් එහෙම වෙන්න ඇති කියලා හිතාගෙන අම්මා කියන දවස් වලට  උදේනි ආන්ටිලගේ ගෙදරට හරි ක්ල්නික් එකට හරි අම්මව එක්කන් යන්වා නැත්තම් එක්කන් එනවා. මට බැරි වුන දවස් වලට අම්මා තනියම හරි ගිහින් එනවා. 

ඒක අම්මගෙ හිතට සහනයක් වෙන්න ඇති දැං අපිත් ගෙදර නැති නිසා. ඊටත් උදේනි ආන්ටි කියන්නේ අම්මගේ ඉස්කෝලේ කාලේ යාලුවෙක් නේ.

*********

කමනි මං ලඟට කවුන්සලින් එන්න ගත්තට පස්සෙ කමනිගේ පුතා සුමුදු විටෙන් විට මගෙන් ඇහුවා "ඇයි ආන්ටි අම්මා හැම සතියෙම වගේ මෙහේ එන්නෙ" කියලා. මං කියන්න ගියේ නැහැ අම්මා එන්නෙ කවුන්සලින් කියලා. මං කිව්වා "ඔය නිකං ඇවිත් ඉඳලා කතා බහ කරලා යනවා ගෙදර ඉන්න කම්මැලිත් ඇති පුතා අපි දැං වයසක මිනිස්සුනේ" කියලා.

කමනි මං ළඟට එන හේතුව පුතාට තේරුම් කරන්න පුළුවන් කමක් තිබුණේ නැති හේතුවක්. ඒක තේරුම් කරනවා කියන්නේ ප්‍රශ්න පත්තරයක් දිග හරිනවා වගේ දෙයක් නිසා මං අරම කතාවක් කියලා පුතාගේ සැකය නැති කරා. 

කමනිව මම දන්නේ අපි එකට ඉස්කෝලේ යන කාලේ ඉඳලා. මම කමනිගෙ ජීවිතය ගැන තරමක් දුරට මේ වෙනකොටත් දැනගෙන ඉන්නවා. අපිට සම්පූර්ණයෙන්ම මනුස්සයෙක්ගේ ජිවිතය ගැන දැනගන්න බැහැ. අපිට දැනගන්න පුළුවන් වෙන්නේ ඔවු හෝ ඇය අපිට ඔහුන්ගෙ ජීවිතය මෙය යැයි කියා පෙන්නන දේ හෝ කියන දේ පමණයි. 

ඉස්කෝලෙන් පස්සෙත් අපේ මිත්‍රත්වය මේ වෙන තුරුත් පවතිනවා. නමුත් කමනි මේ ළඟකදි ඉඳලා මාව හමුවෙන්න එන්න පටන් ගත්තේ මගේ වෘත්තීයමය වශයෙන් මාව හම්බෙන්නයි. මුල්ම දවසේ එන්න කලිනුත් කමනි මට කෝල් කරම කිව්වා "උදේනී මට ඔයාව හම්බෙන්න ඕන හැබැයි වෘත්තීයමය වශයෙන්" කියලා. මම කමනිට ඒ මොහොතෙම වුනත් එන්න කියලා කිව්වත් කමනි ආවේ පහුවදා. 

මීට කලින් කවදාවත් කමනි මාව වෘත්තීයමය වශයෙන් මුණගැහෙන ඇවිත් නැති නිසා මාත් ටිකක් හිතන්න ගත්තා කමනි ඇයි මාව වෘත්තීයමය වශයෙන් හමුවෙන්න එන්නෙ ඕන කියන කාරණාව ගැන.

*********

කමනි පහුවදා ඇවිත් කමනිට මට කියන්න ඕන කරණාව ගැන මාත් එක්ක කතා කරා. ඒ කතාව අතරතුර කමනි මට ෆෝන් එකේ තිබුණු පිංතූරයක් පෙන්නුවා. ඒ පිංතූරේ හිටියේ සුමුදු පුතාගේ බිරිඳ වුන සුලේකා දුව. ඒ පිංතුරේ දිහා මට හොඳට බලන්න කියලා කමනි කිව්වේ ඉස්කෝලේ කාවවත් මතක් වෙන්නෙ නැද්ද කියලා අහන ගමන්. කමනි එහෙම කිව්වට මට එච්චර අවුරුදු ගාණාක් පරණ ඉස්කෝලේ කාවවත් මතකෙට ආවේ නැති බව මම කමනිට කිව්වට පස්සෙ කමනි මට නමක් කිව්වා ටිකක් "වසන්ති" වගේ නේද කියලා. අන්න එතකොට ඉස්කෝලේ කාලේ වසන්තිගේ රූපේ මතකයේ යටින්ම ඇදලා අරගෙන බැලුවහම නම් වසතිගෙයි සුලේකා දුවගෙයි පෙනුමේ සමානකම් තිබුණා.

වසන්ති කියන්නේ අපිත් එක්ක එක පංතියේ හිටපු ලස්සන කෙල්ලෙක්. කමනිගේ ලඟම හිටිය මිතුරිය වුනේ වසන්ති. ඉස්සර අපි විහිළු කරේ අමුඩෙයි පුකයි කියලා. ඒ තරමට දෙන්නට දෙන්නා නැතුවම බැරුව හිටියේ. 

කමනිගෙයි වසතිගෙයි අතර මිත්‍රත්වයට එහා ගිය සම්බන්ධයක් තිබුණු බව මං වුනත් දැනගත්තේ පසුකාලීනව කමනි මට කිව්වට පස්සෙයි. ඒ කිව්වෙත් වසන්තිලගෙ ගෙදර නාය ගිය වෙලාවේ වසන්ති පස් කන්දට යට වෙලා නැති වුනාට පස්සෙයි. ඒත් මට ඒ කාලේ ඒ සම්බන්ධය මොකක්ද කියන එක නිසියාකාරව තේරුම් ගන්න පුළුවන් කමක් තිබුණේ නැහැ. නමුත් මට ඒ කාලේ කරන්න පුළුවන් දේ වුනේ කමනි ළඟින් ඉන්න එක විතරක් නිසා මං කමනි ළඟින් හිටියා. 

කාලය ගෙවිලා ගියා. ඒ ගෙවිලා ගිය කාලයත් එක්ක වසන්තිගේ අහිමිවීමේ දුක කමනිගේ හිතේ යටපත් වුණාද නැතිම වෙලා ගියාද කියලා මට හිතන්න ඕන වුනේ නැහැ කමනි ටිකෙන් ටික සාමාන්‍ය ජීවිත රටාවට හුරු වුන නිසා. 

***********

ඒ සිදුවීම් වෙලා දැං අවුරුදු ගාණක් ගෙවිලා ගිහිල්ලා. ඒ ගෙවුන කාලය පුරාවට කමනි කවදාවත් ඒ ගැන මාත් එක්ක කතා කරලා තිබුණේ නැහැ, කමනි මේ වතාවේ මාව වෘත්තීයමය වශයෙන් හම්බෙන්න එනතුරු ම.

කමනි ඇවිත් මාත් එක්ක කිව්ව කතාව ඇතුලේ කමනිගේ හිතේ සුලේකා දුවව පේන්න අරගෙන තියෙනවා වසන්තිව වගේ. දවසක් දෙකක් ගනන් ගන්නෙ නැතුව හිටියත් දවසින් දවස තත්ත්වය වැඩි වෙන බවක් කමනිට දැනිලා තියෙනවා. මෑතකදී දවසක් සුලේකා දුවගේ බෙල්ලේ අමාරුවක් හැදිලා කමනිට කියලා බෙල්ලේ බාම් වගයක් ගාව ගන්නකොට කමනිට සුලේකා දුවගේ බෙල්ල වැඩි වෙලා ස්පර්ශ කරන්න බැරි වෙලා තියෙනවා. ඒ වෙලාවේ ඇස් දනවා කියලා බොරුවක් කියලා කමනි කාමරෙන් එලියට ගිහින් තියෙන්නේ වරදකාරි බවක් සහ ලැජ්ජාසහගත බවක් ඇතුව බව කමනි මාත් එක්ක කිව්වේ ඇස් වල කඳුළු පුරෝගෙන. 

කමනි මෙතනදි තැනට සුදුසු නුවණ පාවිච්චි කරලා තිබුණා කියලා හිතුනා මොකද සුලේකා දුවලව අලුත් ගෙදරට යවපු එකෙන්. මට හිතුන විදියට දෙන්නට දෙන්නා දුරින් ඉන්න එක තමයි හොඳම දේ. මිනිස් හැගීමකට වයස් සීමාවක්, ලිංග භේදයක් නැති බව මං දන්නවා වුනත් ඒක ලෝකයට පැහැදිලි කරන්න මං දන්නෙ නැහැ. 

ඉස්කෝලේ කාලෙදි මං කමනි ළඟින් හිටියා වගේම අවුරුදු ගාණකට පස්සෙ මේ මොහොතෙදිත් මං කමනි එක්ක ළඟින් ඉන්නවා. වෘත්තීයමය වශයෙනුත් මිතුරෙකු වශයෙනුත්. 

කමනිගේ හිතේ ඇති වෙලා තියෙන්නෙ වසන්තිගේ මරණයෙන් පස්සෙ යටපත් වුන මතකයේ කැළඹීමක්. ඒ කැළඹීම එක්ක දැං තියෙන්නේ වරදකාරි බවක් සහ ලැජ්ජාසහගත බවක් තමන්ගෙ පුතාගේ බිරිඳ ගැන ඇති වුන හැගීම ගැන.