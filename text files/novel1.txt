#වාරුතා.....

චයිත්තෙට උඩින්  හඳක් ඇන්දොත් පෝය කියලා ඕනෙ කෙනෙක් දැනගන්නවා..නිකං පෝයක් නං හඳක් ඇන්දාම ඇති. ඒත් මේකට එහෙම බැරි වෙයි කියලා සිරිදාස මහත්ත‍යත් කීවේ. තිස්ස මුවා පස්සෙන් දුවන එක පෝයට අඳින්න හොඳයිද..! එහෙං නැත්තං මිහිඳු හාංදුරුවෝ ගල උඩ ඉන්න එක අඳිනවද..පන්සලේ ලොකු හාංදුරුවෝ කිව්වෙත් මිස්සක පව්වට තමාලු බුද්ධාගම ගෙනාවෙ කියලා . තිස්ස රජ්ජුරුන්නාන්සෙ දඩයමෙ යනකොට. 

තිස්ස-තිස්ස-තිස්ස….

අපේ මිදුලෙ කවුදෑ තිස්ස කියන්නෙ.. මුවා දිව්වේ ඒ කාලෙමනෙ.. මේ ඇහෙන්නෙ ගෙයි මිදුලේ.. තෙල් සායං එක එහෙම්ම දාලා මිදුලට බැස්සේ ගෝරනාඩුව බලන්න..

…ඈ බොල තිස්සයෝ….කෝ අහක් වෙය..අහක් වෙයන් කිව්වේ….

ඈ… මොකීද මේ උඹ ඇහිඳං ආ එකී…ඈ බොල වර මේකගෙ පිටෙං එළියට..ඇදල ගන්නෙ මං වර කිව්වම….

අම්මා කටත් ඇද කරගෙන කෑගන්නේ අයියාට ය.. අයියාගෙ නම තිස්ස ය.. ඒ කාලෙ රජ්ජුරු කෙනෙක්ගේ නමක් වුණාට අයියාට නං රජ පෙනුමක් ගෑවිලාවත් නැති ය.. පැන්සලක් උල් කොරා හේ හීන්දෑරි පෙනුමටම හරියන්න උස ය. රැවුල නං මූණටත් වඩා පිරිලා ය.. අතක පයක මස් කෑල්ලක් ආසාවට නැති ය.. 

අයියට වහං වෙලා ඉන්නේ කෙල්ලෙක් ය.. කෙල්ලෙක් කියන්නෙ ඈ අක්කෙක් වෙන්න ඇති ය.. ඒ දවස් වල පහළගම දිහාවෙ නිතරම යනවා මට හොඳ හැටි මතක ය.. එහෙනං මේ ඒ අක්කා ය.

…" ඇහිඳං එන්න මේකිලා කොහෙවත් වැටිල හිටියයි අපෙ අම්මා…මේ මං හිර ගෙනා එකී…

" අප්පද බොල…මේකගෙ සත්තං….හිර ගේන්න … හිර ගේන්න තෝ කාගෙං අහලද මේ ගෙදෙට්ට ආවට ගියාට ගෑණු ගේන්න අම්බලමක් ද බොල..

කෝ.. වර මෙහාට…

අම්මා බලෙන්ම වාගෙ ඈ අතෙන් ඇදලා ගත්තා ය. කොණ්ඩා කරල් දෙකක් ගොතාගෙන ගවොං කෑල්ලක් ඇඳගෙන කළු පටි බාටා දැමූ ඈ අව්වටම කළු වෙච්චි එකියක් වාගෙ ය.. කළු පාටටත් වඩා ඩිංගක් කළු ය… 

…අඳෝ  සංසාරෙ…නෙද….කින් විතරක් …මොකීද බොල මේ දොක්කං ආ එකී

උඹේ ඇස් ගෙඩි  ගෙම්බො ලොවල යි ? 

බලාපිය මේකිගෙ හැටි…..සංසාරේ….

අම්මා නිකට උරිස්සට කරගෙන ඈ දිහා ඕනෑකමෙන් බලයි. ඈට අපුල කරයි..තාමත් ඈ ඉන්නෙ විලිබරෙන් මෙන් මූණ සඟවාගෙන ය.

ඈ බං … තො මේකි ඇහින්දේ අගුරු වලකින්ද හපුට්ටෝ ? බලාපිය මේකිගෙ කලූ……

උස්සාපිය තිගෙ මූණ ….
අම්මා බලෙන්ම ඈගෙ නිකට උස්සයි

සීවරං දෙයියනේ…. අඳෝ ….මේකිගෙ රුව ! 

කොහෙන්දෑ තො මේ කබරි ඇන්න ආවේ ? ගෙහුං දාපිය දොක්කං ආ දිහාකටම…මේ අම්මා නාක ගැණි කියන්න එපා..ඇන්න පල කිව්වම..

මමත් ඈ දැක්කෙ එවෙලේ ය.අක්කා කළු කීවාට කළුම නැති ය..මූණ බතික් වාගෙ ය.මං හිතන්නෙ ඈට කබර රෝගය වාගෙ ය..කට වට සුදු කබර ය.. හරියට කළු රෙද්දෙ සුදෙං ඇඳලා වාගෙ ය..ඒත් මට නං  ඈගෙ කැතක් නැති ය. අවලස්සන එකියක් කියා හිතන්න රූපෙං බැරි ය..

එදා රෑ තිස්සෑට අම්මා කරේම දෝස්මුර තියාපු එක ය. වංසෙ කබල් ගානවා ඇරෙන්ට ඈට වෙන මක්කවත්  තිබුනේම නැති ය..
' උඹලයි පනත්තා රාජසිං රජ්ජුරුන්නාන්සෙගෙ මාළිගෙ කුඹල් කත් ඇද්ද එකෙක් … එහෙව් නම්බුකාර ඇවුං අපි…' 
   හැමදාමත් එකම බනේ ය. දැන් නං මට ඒක පාඩං ය.. මම බීරෙකු සේ මිදුලට වී තෙල් සායං මුහු කරන්න ගත්තෙමි.

*******

" අනේ….අම්මපා මොකාදෑ බොලව් මේ ඉරගල වැටෙන්න කලියෙං දොරං කඩන්න තනන ඇවුං…

හිටිල්ලා හිටිල්ලා මේ එනවා..මොකාද මේ උදහැනක්කේ ?

අම්මා චීත්ත පොට තද කරමින් සාලයට වැදුණේ මේ පාන්දරින් ආ කෙනා බලන්නට ය..දැන් අපිට තියෙන්නෙ විසාල ගේ කෑල්ලක් ය.. පුච්චාපු රතු ගඩොලින් බැඳලා රට උළු හෙවිල්ලපු එකම ගේ අපේ ය..අම්මා ඉන්නේ ඒ ආඩංබරෙන් ය.. මේ ගේ කෑල්ල හදාගත්තේ හින්නි අයියා යුද්ධෙට ගෙහුං ය.. ' ගේ කෑල්ල හැදුවට ගෙවිදැන්න හීං එකාට පින නැතුවා හාමිනේ.. ඒකා නිවන්පුරේ ඇති ඉන්තේරුවටම …
හැමදාම රෑට අප්පච්චි කියන්නෙ එහෙම ය..
        අප්පච්චි අම්මා වගේ නැති ය.. මේ දවස් වල නෙල්ලියද්දේ හේනෙ ගෙහුං ය. සුමානෙකට වතාවක් එන්නේ කද පිරෙන්නම කෑං බීං අරගෙනම ය. දඩමස පුරෝපු හංමල්ල වරදින්නේම නැති  ය..නෙල්ලියද්දෙ ගල් ඔයට මායිං කැලේ නාඹර ගෝනෙක් අප්පච්ච්ගෙ මද්දෙන් බේරුං වෙන එක නං බොරු ය.. ගස් බෙනේකට දුං දාලා කඩාපු පැණි වදේක ඔබපු දඩ මස් කන්න මම වැඩියක්ම ආස ය. 

          තලප කන්න කියාපු කුරහං ගෝනියක් ය.. ඇට මල්ල වරදින්නෙම නැති ය.. කිරි වැදුණ ඉරුං කරල් ඇන්න එන්නේ මට ය..මා බඩපිස්සා නිසා කොහොමත් සෙනේ වැඩි ය..නාමල් ඔය වැවෙං අල්ලාපු ලේල්ලු , කැටලෝ කුට්ටි පිටින්ම දුමේ වේලලා ගේන්නේ සුමානෙටම ඇති වෙන්න ය.. අප්පච්චි එන දාට බත සරු ය..මේ සුමානෙට අප්පච්චි ගෙහුං තාම දෙදොහක් වත් නැති ය.. 

අප්පච්චි නිවිලා ය..අම්මා වාගෙ ඕනෑ එකටයි එපා එකටයි ගිරි පුප්පන්නෙ නැති ය. ඇතොත් දෙඩුවා නැතොත් උන්නා ය..කුල මල ජාති ආගම් නැති ය. කවුරුත් එකා වාගෙ ය.හින්නි  අක්කාගෙ සද්දෙට මං සරම කැහපොට ගහගෙනම සාලෙට ගියේ මේ මොකදැයි බලන්නට ය..

" අඳෝ …. හින්නි එකී…..තොගෙ මිනිහට කයිප්පු කැවිලයි බොල…

    මේ බඩ පුරාපු එකී තනිපංගලමේ එවන්නේ…සන්තානේ… මදිවට මේං බලාපං රෙදි පොට්ටනිත් ඇන්න…

 බලාපිය … තෝ මේ දීඝෙ ඇරං ඇවිල්ලද හින්නියේ.. ?

අම්මලා එහෙම ය.. අම්මාට ඉව ය.. හින්නි අක්කා දීඝෙ ඇරිලා ඇවුදිං ය.. ඈ දීගෙ ගියේ හතරලියද්ද දිහා ගොයියෙක් ටය.. ඒකා නං හොඳ සත්තිවන්ත එකෙක් ය. රුවෙං වුණත් අමුතු තේජස් ය.. රතු පාට ය. උස ය. මස් ගොබ වැඩිලා ය.. 

   ' ඒ වගේ දයිරියවන්ත එකෙක්ට දුන්නට වරදින්නෙ නෑ අපේ මහත්තයා…

    ' උඹල ඔය රතේට රැවටිච්චී. මට නං ඒ හැටි ගුණයක් නෑ ඒකගෙ..

 හින්නි අක්කාගෙ මඟුල තීන්දු වුණේම අම්මාගෙ පෙරැත්තට ය. අප්පච්චි කවදත් වගේ එදත් මුනිවතම රැක්කේය. අක්කාට ඕනෑ වුණේ ජයට මඟුල් කන්න ය.  ඒකට නං අප්පච්චි එක පයිං විරුද්ධ වුණා ය..
       ' මයෙ හීං එකා තාම පොළෝට පස් උනේ නෑ..තොපි මඟුල් කන්න.. හහ් ඒකගෙ උස්නේ තාම මේ මිදුලේ දැනෙනවා… චාරිත්තෙට යන එකෙක් ඉන්නව නං යන එකයි.නැත්තං දීග නැතුං නාකි වෙයං.. ඒත් කාරි නෑ…

  එදා විස්සෝප වෙලා එළි බැස්ස අප්පච්චි ආය හේනෙං ආවේ අක්ක හතරලියද්දට ගෙහුං ඇරලන දා ය..
ලකේට පුටු සැටියක් එක්කම ගිය ඈ අද ගෙයි දොරකඩ වැටුණේ ඇඳුං පොට්ටනියත් ඒකගෙන් පිරුණු කුසත් එක්ක පමණ ය…

  " ඒකා ගියා අපෙ අම්මා… ඒකා නිල්ගල දිහාවෙ එකියක් එක්ක වහුං වුණා..

     " අඳෝ….සංසාරෙ …අලි මදිවට කොටි කියාපී… 

    ' එකෙක් උස්නේ දීලා එළි වෙන ජාමෙට අනිකි ආවා… තොපිලා එක්කාසු වෙලා කාපියව් මගේ කැවුතු….

  ' අපෙ අම්මා මේ මක්ක දොඩන්නේ.. උඹලා විකාරෙං දැ ?

විකාරෙං… විකාරෙං වෙයි ….ආං තොපේ හිච්චයියා එකියක් ඊයෙ ඇන්න ඇවුදිං … කොහේදෝ යන එකියක්..

' හිච්චියා… කොහේ එකියක් ඒ ?

' පහළගම දිහාවෙලු..අම්මණ්ඩි විතරයි ලු උන්නේ.. එකිලා සරුපයෙක් කාලා මළාලු. ඉතින් අපේ එකා මේකිව ඇන්න ඇවිදිං…

   අම්මා අලුත් නෑනගෙ වංහුං දොඩන්නේ එළිපත්තෙම හිඳගෙන ය.. තාමත් අම්මලා දූලා ගෙට ගොඩ වැදුණේ නැති ය..ඒ වගක් මතකෙට ආවේ මා කෑගගෙන යන විට ය.. රෙදි පොට්ටනිය ඇන්න ගෙහුං අම්මගෙ කාමරෙට විහික් කොරාපු හින්නි අක්කා කුස්සි කෑල්ලට වැදුණේ මොනාදෝ කුටු කුටු ගාගෙන ය..ඈට් දුක ඇති ය . මට සිතුණි..

 '..... අ……අ…….සීවරං දෙයියනේ… ……

අක්කාගෙ කෑගිල්ලට අපි කුස්සියට දිව්වෙමු.. අලුත් නෑනා බයෙන් මිරිකෙයි.. අක්කා කිසිවක් නොවූවා වාගේ ඈට දෝස්මුර තියන්නට ගත්තාය..

' නෙද…කිං කබරියක්… කොහෙන්දෑ අපෙ අම්මා මේ කබර එකී …!

      බලාපිය මේකිගෙ රුව ! කළු අඟුර වගේ.. ඒ මදිවට ඇස් ගෙඩි වටෙත් කබර… අඳෝ මේකිගෙ මුකේ වටේ හැටි… කොහෙන් ඇම්ම ඇවිල්ල මේ කබරි…

    පලෑන්න දෑහට නොපෙනි.. බඩ දරු එකීලට පේන්න විරූපි ඇවුං එන්නෙ නෑ ..කුසේ ඉන්න පැටියත් බිරාන්ත වෙනවා ….

 හින්නි අක්කා අපහාස දෙඩුවේ මනුස්සකං නැති එකියක් වාගෙ ය.. දීගෙ ඇරං ගෙදෙට්ට ආ හින්නි අක්කා දැන් ගෙදර රැජින හේ ය.. අම්මා ද ඈට උඩින් නොයයි.. අලුත් අක්කාට වෙනස්කංවලින් අඩුවක් නැති ය… මේ වහළේ යට දොඩන්න හෝ ඉන්නෙ මා පමණක් ය.. අයියා උදහැනක්කේ කුලියකට ගෙහුං රෑ ජාමෙට ගෙට ගොඩවෙනවයිං මෙතැන වෙන දෙයක් දන්නෙම නැති ය. . ඒකා හිතන්නේ දැන් අම්මලා අමනාප නැති බව ය..නෑනද කිසි දෙයක් කණ තියන්නෙ නැති ය..

අප්පච්චි ආවෙ ඉරිදා උදහැනක්කේ මය. අයියා කුලියට ගෙහුං ය. අප්පච්ච්ගෙ නම් නෑනාට අමනාපයක් නැති ය… කට පුරා දුවේ කියා ඈට කතා කරයි..අම්මා නං කියන්නේ කෙල්ලේ කියාය.. හින්නී අක්කා කියන්නේම කබරි කියා ය. පැටියෙකුත් කුසේ හොවං ඈගේ මේ දුස්ටකං හොඳ නැති වග ඈ දන්නෙ නැතිවා වාගෙ ය..හදිස්සියේ හෝ හින්නි අක්කා නෑනට මූණට මුලිච්චි වෙන්න දෙන්නෙ නැති ය

   ' නෙද…කිං කබරී… තිට කයිප්පු කැවිලයි .. වලාමේ මං කීවා නෙවෙද මයෙ මූණට මුලිච්චි වෙන්න එපා ය කියලා ..
     
      තිට වගේ නෙවෙයි බොල මං බඩ පුරාපු එකී.. මයෙ රං පැටියා උඹහැ දැකලා බිරාන්ත වෙයි …

  යකින්නියෝ ඉන්න ඕනැන්නේ විමාන වල වෙච්චි කොට මේ ගං කබරි ගේ අස්සෙ දාගෙන අපේ හිච්චි අයියට මදනේ…… '

අක්කා බනින්නෙම එහෙම ය.. නෑනාගෙ කඳුලු වේලෙන වෙලාවක් නැති ය.. දැන් දැන් ඈට මේවා පුරුදු ය..ඈ මංකඩට දියට යන්නේ හොර පාරෙන් ය..ගොඩක් විඩේට මං ඈගෙ තනියට යන්නේ ගංගොඩේ එකීලගෙ කයි කතන්දර වලිං ඒකිගෙ හිත පෑරෙයි කියා හිතාගෙන ය..
           ගංගොඩේ ගෑණු නාන වෙලේට නෑනා දියට යන්නෙම නැති ය.. කුඹුකේ ළඟ හැංගිච්ච මංකඩෙන් දෙකක් එබී ගොඩ එන්නේ කාට හෝ මුලිච්චි වෙයි කියා බයෙන් ය..

ගෙදෙට්ට යනකොට අම්මා වයර්ලස් එක කරකවා බණ හොයයි.. බණ කියන හාංදුරුවෝ තාමත් අම්මට ඇත්ත කියා දී නැතිවා වාගෙය..අද නං වයර්ලස් එකේ හාංදුරුවෝ හොයාගන්නම නැති ය..යාංතං කරකවා වෙළඳ සේවේ හාංදුරු කෙනෙක් හොයා ගත්තාය..දැන් වයර්ලස් එක තනියෙං දොඩයි.. අම්මා අහලක නැති ය..

 අම්මා බණ දාන්නෙ අහන්නට නෙවෙයි ය. වටේ පිටේ හත්පත්තුවේ ඇවුංට පිං කොරනවා කියා පේන්න ය.. හයියෙං සාධුකාර දෙන්නෙත් එහෙම ය.. හයියෙන් සාධු කියන බණ අහන්න අම්මා විඩේකට කැමති ය. මේවා බණ කියා හිතන්නෙ නැති ය.. ඈට අනුව මේ කතාන්දරය ..

  පින්වත්නි -   කුස රජ්ජුරුවෝ - පෙර භවයේ කළ පවක් නිසාවෙන් කැවුම් නහැයක් ඇතිව - උපන්නාය…

හාංදුරුවෝ තනියෙං බණ කියයි.. අහන්නට එකෙක් නැති ය.. අප්පච්චි හේනේ යන්ට ලෑස්ති වෙයි..මම කැන්නස් කොළේකුත් ඇන්න අඹ ගහ යටට වුණේ අඳින්නට දෙයක් හිතාගන්න බැරුව ය.. කළු පාටිංම අඳින්නට සිතා තෙල් සායං ගෑ පිංසල ඇන්න සුදු කැන්නසයේ තබා සද්දෙට කඩුල්ල දෙස බැලුවෙමි.

    නෑනා අප්පච්චිට වඳි යි.. හේනට ඇන්න යන්න හැලප මුලකුත් සුදු තල කැවිලිත් මුලක් බැඳලා දෝතින්ම දුන්නා ය.. අප්පච්චි හරි සෙනේවන්තකමින් ඇගේ හිස පිරිමැද්දා ය..

      හින්නි අක්කා නං ගෙදර උන් කාලෙකවත් මෙහෙව් කෙරුවාවක් මම දැක නැති ය. ඒ සෙනේවන්තකම් හරි පුදුම ය..කඩුල්ල හැර යන්න අප්පච්චිත් නිවෙසට ඇදෙන නෑනත් දෙස බලා සිටි මාගෙ දැහන බිඳුනේ අම්මාගෙ ගෝරනාඩුවෙන් ය..

  ' අඳෝ…….තොට මේ මොන යකා වැහිලා.. බලාපිය ඔඅ සුදු කොලේ හැටි..
      අනිච්චේ දුක්ඛේ…. මේ ගෙදර හැමේකාටම දැං මදනේ… 

 අම්මා කියවාගෙන යයි.. සුදු කැන්නසයේ කළු පාටින් පින්සල් පහරක් ය.. සායං යංතං විසිරිලා ය.. අම්මා දැක්කේ මේ කළු පාට ඩිංගක් විතර ය.. ඒත් මේ සුදුවට පිරුණු කැන්නස් එක දැක්කෙ නැති ය..වෙලේකට මිනිස්සුත් ඒ වාගෙ ය..හැමේකාම දකින්නේ නෑනගේ කබර ය.. ඒත් ඈගේ කලු වැහෙන්නම හිත සුදෝ සුදු ය. කවුරුත් ඒ සුද දකින්නෙම නැති ය..

             *******

' එතනා අක්කේ..එතනා අක්කේ…

' මොකෑ බොල…මිණි ගෙඩි හොල්ලන්නා හේ..කං පුපුරනවා ඕං වෙලේක

' පුපුරනව නෙවෙයි.. ආං උඹලයි හින්නි එකී දරුවා වදලා… මංකඩෙං ගොඩ එද්දි තුනටිය අල්ලං වාඩි අරං.. මංකඩේ ඉඳපු එකෙක් වින්නඹු අම්මා ඇන්න ඇවුදිං පැටියා අරං..පය ඉක්මන් කොරලා වර…

' සංතානං මෑණියනේ … මං කට කැඩෙන්න කීවා ඕකිට.. තනිපංගලමේ මංකඩේ යන්න එපා ය කියලා .. කොහෙදෑ ඉතින් ….

අම්මා තව තව මොනාදෝ කියවමින් දිව ගියා ය.. නෑනා ද ගෙයිං ඇවුත් වෙච්චි දේ ගැන අසයි.. ඈ අපූරු ය..සිතුවමක් අඳින්නට තරම් අපූරු ය..දැන් දැන් මූණ වසාගෙනම කබර මතු වෙලා ය.. සුදෙන්ම සුදු වුණා නං හොඳය. විඩේකට හිතෙ යි.. ඒත් මේමත් අගේ ය.. කාටත් නැති රුවක් ඈට හිමි ය..ඈ දැන් නිවසේ හිඳින්නෙ තනියෙං ය..

අයියා ද නෙල්ලියද්දෙ දිහාවෙ ගඩොල් කැපිල්ලකට එක්කාසු වෙලාය.. විඩයක් ලැබුණු ගමන් ගෙදෙට්ට ගොඩ වී යන්න එන්නේ ය.. ඈ දැන් ඒවාටම හුරු ය.. මා එක්ක ඇරෙන්න් ඈ කා එක්ක හෝ දොඩන්නෙ නැති ය.. 
       ගෙදර දොරේ වැඩ සියල්ල වෙන්නේම ඈ අතින් ය.. ඈව කෙතරං පිළිකුල් කොරත් ඈගෙන් ගන්නා වැඩ රාජකාරි වලිං නං අඩුවක් නැති ය

හින්නි අක්කාගෙ පැටියා ගෙන ආ දා පටන් නෑනට තහංචි රාශියකි . ළමයා ඉන්නා දිහාකින් ඈට යන්නට එන්නට තහනං ය..ඒකා බය වෙයි කියා නිතරෝම ඈට ගෙයිං යන්න වද කරයි.. කාත් කවුරුත් නැති ඈ අසරණකමටම කරබගෙන හිඳී..

" ඇ බොල කබරියේ, මොනෑද තී බලන්නේ.. බෝ කරාපිය බලන්න මයෙ පැටියට කබර..

     තී ඉන්න හිටින්න තැනක් නැතුං අපේ එකාගෙ එල්ලිලා අහවරේට දැං මොකාටද් එන්න තනන්නේ
  
        හොඳ හැටි මතක තියාගං තොගෙ ඔය කබර බෝ කරන්න මයෙ රංකැටේ එහෙම අල්ලනවා නෙවෙයි..

හින්නි අක්කාගෙ පුරසාරම අඩුවක් නැති ය…අලුත් අවුරුද්දට තව සුමානයක් නැති ය..හින්නි අක්කා දමා ගිය මස්සිනා ආයෙම ගෙදෙට්ට ආවේ වෙච්චි වැරද් සේරෝටම සමාව ඉල්ලාගෙන ය.. පැටියා ලැබුණා විතර ය කියා ඒකලා එක්ක යන්න පහු කරයිං ඒකලත් අපේ දිහාම බින්න බැස්සෙය.. 
       
          දැන් පවුල් දෙකක්ම ගෙදෙර ය.. කාමර කෑලි දෙකක් විතරක් ඇති ගේ කෑල්ලේ සාලා කෑල්ල ඩිංගක් විසාල නිසා මාත් අම්මාත් පැදුරු දමන්නේ සාලෙට ය..මෙදා අවුරුදු සරු ය..

     අප්පච්චි හේනෙං ගෙදෙට්ට ආවේ ඇති තරං ජාති අරගෙන ය.. අයියා ද ගඩොල් කැපිල්ලෙං හොඳ හැටි හම්බකරගෙන ය.. අක්කාට හැඩ සාරි ගෙනල්ලා දුන්නේ අයියා හරි ආසාවෙන් ය..

          හින්නි අක්කාගෙ මස්සිනා නං කවදත් අත මිට සරු එකා ය.. නෑනට දුන් සාරි නිසා හින්නි අක්කාට ද සාරි ඕනෑ විය… හොඳ හැටි වයිවාරං සාරි ඈට ලැබුණි..

අපි උන්නේ කොස් ගහ යට කොකිස් තම්බන්න ලේස්ති වෙමිං ය.. අම්මා මඩක්කුව ගෙන සාරුව දමා හොඳින් කාල් ගායි..මං ගෙට වැදුනේ බොන්න වතුර ඩිංගක් ඇන්න එන්න ය..ඒ එන ඩිංගට ඇසුණු මහා සද්දෙට කං පූපුරු ගෑවෙය..

- තෙල් තාච්චිය පුපුරලා- අප්පච්චි කියනු ඇසුණි.

                *******

මරදානෙ තිබූ චිත්‍ර තරඟෙන් හොඳම තෙල් සායං සිතුවමට මට පළවෙනි තැන හමු වෙලා ය..සුදු කැන්වසයේ ඉදිරිය බලා හිඳින ලියකි.. එක් අතකින් ඇසක් වසාගෙන.

             .වර්ණ ගොඩක් නැති ය.. එක් පැත්තක් සුදෝ සුදෙං ය.. යාංතං තැනින් තැන දුඹුරු ය..අනෙක් පැත්ත ආසියාවේ කළු පාට ය.. ඇස් වටා සුදෙං සායං කරලා ය.. දෙතොල් වටාද සුදෙං ය… 

   '   ෂහ් ! කවියෙක් ට කියවන්න තරං වටින පේන්ට් එකක් මේක

        ඇස් වල තියෙන කතාව තේරුම් ගන්න බැරි තරම්….

   චිත්‍රය නරඹන වුන් එසේ කියති.. මම නෑසුණාක් මෙන් නොඉඳ චිත්‍රයේ යටම තිබු තේමාව කියවීමී.

          * වාරුතා *

ප්‍රදර්ශනය අහවර වී ගෙදෙට්ට යන විට පහුවදාට පහන් විය..අදත් වෙනදා මෙන්ම අම්මා දොරකඩ ය..දැන් ඈ දිහා බලන්නේ මාත් ගෙදෙර අයත් පමණක් ය..

එදා තෙල් තාච්චිය පිපිරිල්ල නිසාවෙං අම්මාගෙ මූණ සේරෝම පිච්චුණා ය.. බලන්නට බැරි තරං විකුර්ති වුණා ය… ඈට ළං වී වත්තං කරගත්තේ නෑනා ය.. හින්නි අක්කා ' චී ' කියා අපුල කළා ය..

     ' අපි හතරලියද්ද යන්න කියලා …..

        ' අර මොකො හිටි ගමං… මේ අම්මත් ලෙඩා දුකා වෙච්චි වෙලේ…

 ' ඒකම තමා යන්න තනන්නේ … මේ පැටියා බය බිරාන්ත වෙනවා අම්මගෙ මූණ දැක්කම

     පැටියට විතරක් නෙවෙයි අපිටත් දැක්කම බය හිතෙනවා නෙව…

    අනික අපේ එක්කෙනාටත් අපුලයි ලූ අම්මා මේම ඉනන්ද්දී කෑං බීං වුණත් ගන්න…

ඒ හින්නි අක්කා නිවසෙ රැඳි අවසන් දිනය යි.. එදා පටන් අම්මා හොඳ වෙනකල් ගූ හුජ්ජා ඇනුවේ නෑනා ය.. ඈට ඒවා අපුල නැති ය… ඒ රෙදි අපුල්ලා ඇවුදිං දෙහි දමා අත් හෝදාගෙන කන්න වියයි..ගෙදෙර වැඩ කරයි.

  අම්මා ගැන ඩිංගිත්තක් අපුල කරන්නේම නැති ය.. දැන් ඈත් බඩිං ය..ඒත් අම්මාගෙ වැඩ කොරන්නේ නෑනා ය.. දැන් අම්මාට ද නෑනා රත්තරං ඩිංගක් වාගෙ ය..

අම්මාට සුව වෙනකොට නෑනා වදන්නට ළඟ ය.. මූණේ පිලිස්සුං දැන් රතු පාට වෙලා ය.. මූණෙන් බාගයක්ම කබර දැම්මා හේ විරූපි වෙලා ය.. අම්මා දැන් නෑනට වඩා විරූපි ය.. නෑනා විරූපි නැති ය. එය ලෙඩක් ය… අම්මාට වූයේ විපතක් ය.. දැන් දැන් අම්මට සියල්ල වැට හේ.. අවසානේ අම්මාගෙ පිහිටට සිටියේ ඒ කබරිම ය..

බඩත් උස්සාගෙන අම්මාගෙ ළඟට වී ඇන තියං ඉන්නා විදිය අපූරුය.. මගේ ඊළඟ සිතුවම කඩුල්ල පනින ජාමෙන්ම සිතේ ඇඳි මා නිවසට ඇදුනෙමි…

  ***** නිමි !

( වාරුතා = සුදු කබර )