කෝපි සුවඳ දිගේ...... අතීතයට.....
(1 කොටස )

         අවුරුද්දේ ඉඳහිට දිනක අහම්බෙන් ඇද හැලෙන හිම තුහින ආගන්තුක වුනාට නුවරඑළියට වැස්ස නම් කවදාවත් ආගන්තුක වුනේ නෑ. හීන් හිරි පොද වැස්සක්වත් ඇද වැටුනෙ නැති දවසක් අවුරුද්දෙ නැති තරම්. වැස්ස ආගන්තුක වුණු තණමල්විල ඉපදිලා එහිම හැදුණු වැඩුණු මට නුවරඑළියට ආපු මුල් ම දවස්වල වැස්ස පෙනුනේ හරි ම සුන්දර විදිහට. නිතරම සිරි සිරි හඬින් ඇද වැටුණු වැස්සෙ තිබුනේ පුදුමාකාර සුන්දරත්වයක්.
         ආ......... මට ඔයාලට කියන්න බැරි උනානේ මම කවුද කියලා. මම නිෂේන්ද්‍රා. නිෂේන්ද්‍රා දේදුනු සේනානායක. යාළුවො නම් මට කිව්වේ නිෂා කියලා. අම්මටයි තාත්තටයි අයියාටයි නම් මම සුදූ.
         ගුරුවරියක් විදිහට මගේ පළමු පත්වීම ලැබුණේ නුවරඑළිය ගාමිණී මහා විද්‍යාලයට. ග්‍රෙගරි වැව පෙනෙන නොපෙනෙන ඉසව්වක පිහිටලා තිබුන පාසලේ කන්ද උඩම තිබුන ගොඩනැගිල්ලට නුවර එළිය හරි ලස්සනට පෙනුණා. වැස්ස වෙලාවට බාගෙට ඇරපු ජනෙල් පියන්පත් අතරින් පන්තියේ කොරිඩෝවට රිංග ගන්න පොරකන හිරිකඩට තෙමි තෙමී ග්‍රෙගරි වැවට වැස්ස වැටෙන ලස්සන බලන්න ඒ දවස් වල මගේ ඇස් නිතරම මග බලාගෙන හිටියේ. වැස්ස එක්ක බොඳ වෙලා පෙනෙන ඒ දර්ශනයට මගේ හිත පුදුම විදිහට ආදරේ  කරා. ඒ නිසාම වෙන්න ඇති විවේකීව ගෙවුණු බොහොමයක් වෙලාවල් වල මගේ තෙලි තුඩෙන් කැන්වසය මත සිතුවම් වුණු චිත්‍ර අතරේ ඒ දර්ශනය කිහිප වතාවක් ම සිතුවම් වෙලා තිබුණේ.
         නුවර එළියේ වැස්ස  මගේ කතාවත් එක්ක එච්චරට ම බද්ද වෙයි කියලා එදා මට නිකමටවත් හිතෙන්න නැතුව ඇති. අදත් එදා වගේ ම මම වැස්ස දිහා බලාගෙන ඉන්නවා. ඒත්........ හිතට දැනෙන්නේ එදා වගේ ම සතුටක් ද නැද් ද කියලා මම නෙවෙයි මගේ හිතවත් දන්නේ නැතුව ඇති.
“ආනේ..... මේ අපේ චුටි මිස්නේ? කොච්චර කාලෙකට පස්සෙ ද අද දැක්කේ? මට එක සැරේට ම අඳුර ගන්නත් බැරි උනා.”
“ඔවුනේ..... හරියට ම අවුරුදු පහකට පස්සේ තමයි මම ආයෙත් මෙහෙම ආවේ. ඔයාට තවමත් මාව මතකයි ද?”
“අපේ චුටි මිස්ව එහෙමත් අමතක වෙනව ද මිස්.”
         ඔවු මම මේ පරිසරයට අද ආවේ හරියටම අවුරුදු පහකින්. මීට අවුරුදු පහකට කලින් ඒ මුසල අඳුරු දවසේ වැහි පොද අතරින් ම මම මෙතැනින් යන්න ගියේ ආයේ කවමදාවත් මෙහෙම එන අදහසකින් නම් නෙවෙයි කියලා මම හොඳට ම දන්නවා. ඒත් අවුරුදු පහක් පුරාවටම කොච්චර අමතක කරන්න හැදුවත් අමතක කරන්න හදන තරමට ම ආයේ ආයෙත් මතක් වෙන ඒ කෝපි පාට ඇස් දෙක එකම එක සැරයක් ආයෙත් බලා ගන්නමයි මේ හිතුවක්කාර හිතට ඕනි වුනේ ම.
“චුටි මිස් මොනවද බොන්නේ?”
රගු මාමා ඉස්සර වගේම මගේ ළඟට ඇවිත් ඇහුවේ ඒ අහිංසක හිනාවෙන් වෙනද වගේම දෙතොල් සරසගෙනම.
“චුටි මිස්... චුටි මිස්.... කිව්වට මම දැන් ඉස්සර වගේ චුටි නෑ රගු මාමේ. දැන් මම වයසට ගිහින්.”
“මිස්ට නම් මගේ නමත් මතකයි තවමත්.”
“රගු මාමා හිතනවද මාමාව මට එහෙම අමතක වෙයි කියලා.”

“කොච්චර වයසට ගියත්, මිස් මට නම් ඉස්සර හිටිය චුටි මිස් ම තමයි. කෝ මිස් තවම කිව්වේ නෑනේ මොනවද බොන්නේ කියලා.”
“කළු කෝපි......”
මා එය සිතා මතා කිව්වා නොව දෙතොල් අතරින් නොදැනීම පිට පනින්නට විය. මා දෙස මොහොතක් සිනහ සෙමින් නිහඬවම බලා සිටි රගු මාමා පිටව ගියේ මට මගේ ම සිත සමගින් අතීතයේ මොහොතක් තනි වීමට අවැසි ඉඩකඩ සපයා දෙමින් ය.
         එදා තමයි මගේ පළමු වැටුප ලැබුණු දිනය. ගුරුවරියක් විදිහට මගේ නමට ලැබුනේ මහා විශාල මුදලක් නෙවෙයි උනත් එදා මම හිටියේ රැජිනක් තරම් ආඩම්බරයෙන්. හිත පුරාම මල් යායක් පිපුණු තරම් සතුටින්. ඒ තමයි මගේ ජීවිතයේ මම විසින් උපයන ලද පළමු මුදල. අම්මට, තාත්තාට, අයියාට ගෙනියන්න ඕනි තෑගී මොනවද කියලා හිතෙන් සැලසුම් කරේ ඊයේ රෑ පුරාවටම නිදි නැතුවම. ඒ තෑගි-බෝග  අරගෙන හෙට උදේම නුවර එළියෙන් පිටත්වෙන කතරගම බස් එකේ තණමල්විලට යන විදිහ මගේ ඇස් ඉස්සරහ දවස පුරාවටම මැවි මැවී පෙනුන අයුරු මට තවමත් මතක යි. පාසල අවසන් වන සීනුව නාද වන තුරු ඇඟිලි ගනිමින් බලා සිටි මම එදා ළමයින්ටත් කලින් පාසල් ගේට්ටුවෙන් එළියට දිව්වේ පුළුවන් තරම් ඉක්මනින් නුවර එළිය නගර මධ්‍යයේ පිහිටා තිබෙන මහජන බැංකු ශාඛාව වෙත යන අදහසින්. ඒ මොහොතේ මාර්ගයේ ගමන් ගත් තුන් රෝද රියක සහය පැතුවේ මොහොතකින් එතැනට ඉගිල්ලිලා යන්න තරම් උවමනා වුනත් ඉගිල්ලෙන්න අත්තටු මට නොතිබුන නිසාම යි.
        මුදල් ලබා ගන්න තිබෙන ATM යන්ත්‍රය ඉදිරිපිට පෝලිමක් තිබුනත්, වැටුප් දවස වෙලත් එදා එම පෝලිම සිව් දෙනෙකුට පමණක් සීමා වීම මගේ සිතට රැගෙන ආවේ සැනසීමක්. ATM යන්ත්‍රය අසලදී ඒ සැනසීම තව දුරටත් මා ළඟ තිබුනේ සුළු වෙලාවකට පමණි. අහෝ...... තිබූ කලබළයේ තරමට බැංකුවට පැමිණ තිබුනේ මුදල් ලබා ගැනීමට අවශ්‍ය කාඩ් පත රහිතව ය. කාඩ් පතෙන් මුදල් ලබා ගැනීමට පැමිණි මම බැංකු පාස් පොත රැගෙන ඒමට කිසි විටෙකත් නොසිතුවෙමි. දහවල් දෙකට පාසල අවසන් වූ සැනින්ම පිටත් වුවත් ඒ වන විටත් හෝරා යන්ත්‍රයේ දෙකහමාර ද පසු වී තිබිණි. නේවාසික නිවස පිහිටා තිබූ මීපිලිමාන ප්‍රදේශයට නැවත ගොස් කාඩ් පත රැගෙන ඒම ඒ මොහොතේ එකම විකල්පය විය. එහෙත් හිතුවක්කාර හිතට නම් ඒ මොහොතේ තවත් විකල්පයක් විය. සාර්ථක වුවහොත් එසේය, නැතහොත් කම් නැත යැයි කියා සිත කියූ නිසාම බැංකු ශාඛාව තුලට ගොස් සහකාර කළමනාකරු මූණ ගැසීමට ඒ මොහොතේ මා තීරණය කලේ බැංකු පාස් පොත නොමැතිව මුදල් ලබා ගැනීමේ සුළු හෝ අවස්ථාවක්‌ ඇත්දැයි ඔහු මූණ ගැසී එක් වරක් විමසන ලෙසට මගේ සිත මටම බල කරන්නට වූ නිසා ය. ඒ කෝපි පාට ඇස් පළමු වරට මට මූණ ගැහුනේ එලෙසිනි.
        දුටු පළමු මොහොතේ ම ඒ කෝපි පැහැති ඇස් ළඟ මගේ හිත මොහොතක් නතර නොවූයේ යැයි කිවහොත් එය සැබවින්ම මුසාවකි. කතා කරන මොහොතක් ගානේ මගේ ඇස් ඒ කෝපි පැහැ ඇස් අතරේ අතරමං වෙද්දී ඒ නෙතු හා දොඩමළු වන්නට හිතුවක්කාර මගේ හිතට කෙතරම් අවැසි වුවත් පුදුමයකට මෙන් මනසින් කළ තරවටුවට යටත් වන්නට තරම් ඒ මොහොතේ මගේ හිත මටම කීකරු විය. අම්මා, තාත්තා සහ අයියා වෙනුවෙන් නෙක විධ රෙදිපිලියෙන් පිරුණු සාප්පු අතරේ රස්තියාදු වෙද්දී තව දුරටත් ඒ නෙතු මට සමීප නොවුණි.
        ඒ කෝපි පැහැති නෙත් තව දුරටත් මට සමීප නොවෙතැයි මා සිතා සිටිය ද මගේ ඒ සිතිවිල්ල නිවැරදි වූයේ රාත්‍රී නිදි යහනට යන තුරු පමණකි. විටෙන් විට විත් මා නෙතු අසල දඟ කරන්නට වූ ඒ දෙනෙත් මගේ නින්ද සොරාගෙන තිබුනේ මටත් හොරාම ය. වෙනදා මා සතු ඒ සුවබර නින්ද මටත් නොකියා දුර ඈතකට ගොස් තිබිණි. දින ගණනාවක් පුරාවටම මගේ නින්ද සොරකම් කළ ඒ දෙනෙත් පිලිබඳව මා දැන සිටි එකම කරුණ නම් “රාජේශ් සුර්යකුමාර් - සහකාර කළමනාකරු”.
        නිලාමනී, රැකියාව තුළ මට මූණ ගැසුණු හොඳ ම යෙහෙළිය පමණක් නොව මගේ නේවාසික කාමර සඟයා ද ඇය විය. මගේ සුසුමක වෙනස පවා හඳුනා ගැනීමට තරම් ඒ කෙටි කාලය තුළ මට සමීප වී සිටි ඇයට රාත්‍රී නිදි යහනෙහි පමණක් නොව දහවලේහිද සිහින ලොවක සැරිසරන්නට වූ මගේ සිත තව දුරටත් රහසක් නොවුණි. මගේ සිත පෙළනා සිතිවිලි හඳුනා ගත් පළමු මොහොතේ ම ඇය මට වැඩිහිටි සොයුරියක සේ තරවටු කරන්නට වූයේ මිරිඟුවක් පසු පස හඹා නොයන ලෙසට ය. ඇය කුමක් කීවද උදාවන සෑම දිනයක ම සිතට අවැසි වූයේ ඒ දඟකාර කෝපි පැහැ නෙතු තව එක් වරක් හෝ දැක ගැනීමට ය. බැංකු ශාඛාව තුළ ඒ නෙතු ඇති බැව් හිත හොඳාකාරවම දැන සිටිය ද නැවත එක් වරක් හෝ එහි යන්නට පය ඉස්සර නොවුනේ මටත් නොදැනීම මා තුළ වුන් සම්ප්‍රදායික ගැහැණිය එවන් මොහොතකදී හදවත පාගා ගෙන හිස ඔසවන්නට වූ නිසා ය. තවද ඒ නෙතු අන් සන්තක නොවේ යැයි උදේ හවා සිත පැතුවද එය එසේම දැයි වරින් වර මගේ සිත මගෙන් ම ප්‍රශ්න කරන්නට වූ නිසා ය.
“චුටි මිස්.... ඉස්සර වගේම තවමත් චොකලට් කේක් වලට ආස ඇති කියලා හිතුන නිසා කළු කෝපි එක්ක චොකලට් කේක් කෑල්ලකුත් අරගෙන ම ආවා.”
රගු මාමා ගේ හඬින් මා නැවතත් පියවි ලෝකය ට පැමිණෙන්නට විය.
       තණමල්විල ජීවත් වූ අපට තේ මිසක් කෝපි කිසි දා සමීප නොවුණි. මහන්සියට තේ උගුරක් තොළ ගෑවාට ගතේ හිරිගඩු පිපෙන සීතල නිමා ගන්නට කෝපි බීමක් අප දැන නොසිටියහ. කෝපි රසයට මගේ දිව හුරු කළේ ඔහුය. චොකලට් කේක් කෝපි රසයට මනාව ගැලපෙන බව කියා දුන්නේ ද ඔහුමය. ඉතින් ඒ අතීතය සිහිපත් වී නෙතඟට කඳුලක් ඉණුවේ මටත් නොදැනීම ය.
        ඊළඟ මාසයේ වැටුප ලබා ගැනීමට බැංකු ශාඛාව වෙත යද්දී නිලාමනී මා සමඟ පැමිණීමට කෙතරම් උත්සාහ කළ ද ඇය සමගින් වූ දහසක් තර්ක විතර්ක අවසානයේ මා එහි ගියේ තනිවම ය. එකම එක් වරක් බැංකු ශාඛාව තුළට පය තැබීමට සිත මුරගසා පැවසුවද අකමැත්තෙන් වුවත් මා මගේ සිතට ඒ මොහොතේ තහංචි දමන්නට වූයේ නිලාමනීගේ වදන් සිහිපත් වූ නිසාම ය. මුදල් ලබාගෙන ATM යන්ත්‍රයෙන් පිටතට පැමිණෙන විට එතෙක් තිබූ සිහින් පොද වැස්ස මහා මුරුගසන් වරුසාවක් බවට පත්වී තිබුණේ මගේ අවාසනාවටම ය. වැස්ස ආගන්තුක වූ පරිසරයක සිට මෙහි පැමිණි මට තවමත් කුඩය අමතක වන වාර අනන්ත ය. පාරේ අනෙක් පස වූ බස් නැවතුම්පල වෙත වැස්සේම දිව යන්නට අඩිය තබද්දී ම මගේ හිසට ඉහළින් කිසිවකු හෝ විසින් කුඩයක් ඉහලන්නට විය. විසල් වූ නෙතු පමණක් නොව ඇරුණු මුව ද වසා ගන්නට මට අමතක වන්නට ඇත. කුඩය අතදරා සිටියේ අන් කවරකූ වත් නොව ඒ කෝපි පැහැ නෙතු වල හිමිකරුම ය.