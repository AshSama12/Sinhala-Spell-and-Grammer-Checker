දැල
දුරකථනය හැඬුවේ උදෑසන මිදුල අතුගා කුණු රොඩු ඉවත්කර මුහුණ අත් පා සෝදගෙන ගෙට ගොඩවුණු මොහොතේමයි.

" කවුද උදේම "

කියන කුතුහලයත් එක්කම ඇමතුමට සම්බන්ධ වීමේදී එතුළින් ගලා ආවේ තරුණ ගැහැණු කට හඬක්

" සුභ උදැසනක් ලොකු සර් 

මම නිම්මි "

" නිම්මි"
     
  යන නම ඇසෙද්දීම මගේ මනසේ විදුලි සරක් මෙන් යම් මතකයක් ඇදී ගියේ නිරායාසයෙන්මයි.

මගේ නිහඬ බව නිසාම ඇය නැවතත්

" සර්ට මතක නැද්ද
මම නිම්මි "

       යැයි පැවසීය.

" නෑ 
  නෑ
මට කොහොමද නිම්මිව අමතක වෙන්නේ

ඉතින් කොහොමද දුව"

යැයි අසද්දීම මගේ හිත කීවේ

" මේ පාර මොන ජරමරයක්ද දන්නේ නෑ " යනුවෙනි.

" හොඳින් ඉන්නවා සර්
මම දැන් කැම්පස් අවුට් වෙලත් අවුරුදු හතරක් විතර වෙනවනේ

ගිය අවුරුද්දේ ගුරු පත්වීමක් ලැබුණා

සර් , දැන් මම ගමේ ඉස්කෝලේම උගන්වනවා "

" අහන්නත් සතුටුයි
ගෝලයෙක් ගෙන් ගුරුවරයෙක් අහන්නම සතුටු තොරතුරු ඕවා තමයි "

" සර් ,අදනම් මම සර්ට කතා කලේ ආරාධනයක් කරන්න

ඒ වගේම ලොකු උපකාරයක් ඉල්ලන්න "

එවර නම් මගේ හිත මදක් පසුබෑවා.

" සර්, මම ලබන මාසේ දහ වෙනිදා බඳිනවා 

ගෙදරින් ගෙනාව යෝජනාවක්

එයා වැඩ කරන්නේ බැංකුවක"

මට දැණුනේ ඉමහත් සතුටක්

" ඉතින් හොඳයිනේ දුව"

"සර්ටයි මිස්ටයි දෙන්නටම එදාට ආරාධනා කරන්න ඕනෑ

 සර්, ලබන සෙනසුරාදා මම අම්මත් එක්ක සර්ලගෙ ගෙදර එනවා බුලත් දෙන්න

ඒකයි කලින් මතක්කලේ 
සර්ල එදාට ගෙදර ඉන්නවද බලන්න"

" එන්න එන්න එදාට අපි ගෙදර ඉන්නවා"

" සර්, සර්ගෙන් මට තව ලොකු උපකාරයක් ඕනේ
බෑ කියන්න නම් එපා "

නිම්මි හිනාවුනේ කෝල හඬින්

" ඒ මොකක්ද "

මම විමසූවේ කූතුහලය හිතේ රඳවාගෙන.

" සර්, මගේ තාත්තා නැතිවුණේ මම දෙක වසරෙදි.මට සහෝදර සහෝදරියෝ කවුරුවත් නැහැ.
පවුලේ මමයි අම්මයි විතරයි .මගේ අම්මා මාව හදාගත්තේ හරිම අමාරුවෙන්.ගාමන්ට් වල වැඩ කරලා ඇඟිලි හිල් වෙනකම් මහලා තමයි මට ඉගැන්නුවේ.
තාත්තා නැතිවූණාට පස්සේ නෑදෑයෝ අපිව අත්හැරියා.ඉන්නවත් හරියට තැනක් තිබුණේ නැහැ.කුලී ගෙවල් මාරු කර කර තමයි අපි හිටියේ.
දැන් තමයි අපිටම කියල පොඩියට ගෙයක කොටසක් හදාගෙන පදිංචි වෙලා ඉන්නේ.

ඉතින් සර් , ඒ කාලේ නොහිටිය නෑයෝ දැන් මට ඕනම නැහැ "

"සර්ට පුළුවන්ද තාත්තා වෙනුවට මාව පෝරුවට නග්ගන්න"

මගේ කන් මටම අදහගන්න බැරි වුණා.
මදක් නිහඬව සිටි මම කට හඬ අවධි කලා.

" අනේ දරුවෝ ඔය වගේ භාරධූර වැඩකට නෑයෙකුත් නොවන මම සුදුසුද ? "

" අනේ ඇයි සර් එහෙම කියන්නේ
සර්ට වැඩිය සුදුස්සෙක් කොහෙද ඉන්නේ "

මගේ තාත්තා නිසා මම මේ ලෝකෙට බිහිවුණාට මගේ ජීවිතය බෙරගත්තේ සර්

සර් නොහිටියනම් මේ වෙනකොට මම මේ ලෝකේ නැහැ.

ඒ නිසා මගේ තාත්තා වෙනුවට සුදුසුම කෙනා සර් "

නිම්මි කිව්වේ හැඬුම් බරව

" හරි
  හරි
මම එන්නම් දරුවෝ"

ඒ හැර කියන්න වෙන දෙයක් මටත් හිතාගන්න බැරි වුණා.

දුරකථනය විසන්ධි වූවාට පසුව උණුවතුර බෝතලයේ දමා තිබූ කෝපි කෝප්පයට වක්කර ගෙන ඉස්සරහ හාංසි පුටුවේ දිගෑදුනේ  උදෑසන පත්තර කාරයා ගෙනත් දුන් පත්තරය බලන්න හිතාගෙන.උදේටයි දවල්ටයි දෙකටම උයලා තියලා ප්‍රියානි පොඩි දුවලගෙ ගෙදර ගියේ පාන්දරින්මයි.දුවගේ බබා බලාගන්න එන සිරියා අසනීපෙන් කියලා ඊයේ හවස තමයි පණිවිඩය ලැබුණේ.දුවටත් අත්‍යවශ්‍ය රාජකාරියක් යෙදිලා තිබුණ නිසා ප්‍රියානි අදට බබා බලාගැනීමේ රාජකාරිය ස්වේච්ඡාවෙන් ම භාරගත්තා.
               මිදුල නැවතත් හැඩිවෙලා.සර සර හඬින් වියලි කොළ සුලඟේ ඇදී යන්නේ ගසින් මිදුනාට පසුව ලද නිදහස භුක්ති විඳින්නාක් වාගෙයි.පත්තරේට ඇහැ යොමු කරන්නට උත්සාහ කලත් එහි අකුරු මත නොරැඳුණු මගේ සිත නිම්මිගෙන් ලද ඇමතුම නිසා පණ ලැබූ අතීත මතක ඔස්සේ දිවගියා.
              මෙයට වසර හතරකට පමණ පෙර මා විශ්‍රාම ලැබූ ආසන්නයේම දිනයක්.ඇමතුම ලැබෙනකොට මැදියමට ආසන් වෙලා.ඇඳේ හාන්සිවී පොතක් කියවමින් සිටි මම ඇමතුම ගන්දෝ නොගන්දෝ කියා පමා වූයේ ඒ තරම් රෑ බෝවී නොදන්නා අංකයකින් ලැබෙන්නේ නැති කරදර ඇතිකරන ඇමතුම් බව අත්දැකීමෙන්ම දන්නා නිසයි.
                ඒ වෙනකොටත් ප්‍රියානිට නින්ද ගිහින්.නමුත් පුදුමයකට මගේ හිත කිව්වෙම ඒ ඇමතුම ගන්න කියලමයි.ප්‍රියානිට බාධාවක් නොවන ලෙස ඇඳෙන් නැගිටලා කාමරයෙන් එලියට ගිය මම ඇමතුමට සම්බන්ධ වුණා.

" හලෝ "

" හලෝ
 ලොකු සර්
මම නිම්මි "

දුරකථනය ඔස්සේ ගලා ආවේ තරුණ ගැහැණු කටහඬක්.ඒ වගේම ඇගේ ස්වරයේ යම් තැති ගැනීමක් මෙන්ම හැඬුම්බර ස්වරයක්ද තිබුණා.

" නිම්මී කියන්නේ....."

" සර් ,මම මහා විද්‍යාලයෙන් ඒ ලෙවල් පාස් වෙලා පේරාදෙනි ආපු නිම්මී "

එහෙම කිව්වහම නම් මට නිම්මී කියන්නේ කවුද කියන එක අඩමානයට වගේ මතකයට ආවා.

" සර්, මම සර්ගේ නම්බර් එක ඉල්ල ගත්තේ ජයන්ති මිස්ගෙන්
ඒත් වෙන මොකුත් මම මිස්ට කියන්න ගියේ නැහැ"

" අනේ සර්, මම ලොකු කරදරයක වැටිලා
මට මොනවා වෙයිද දන්නේ නෑ සර් "

දුරකථනය එහා කෙලවරෙන් ඇසුනේ සිහින් ඉකිබිඳුමක හඬක්.ඒ නිසාම මගේ හිතටද නැගුනේ චකිතයක්.

" මොකක්ද මේ වෙන්න යන්නේ "

" අඬන්නේ නැතිව කියන්න දරුවෝ මොකද වුණේ "

" සර්,
අනේ සර්,
මම මිනී මැරුමකට අහුවෙලා"

මම තත්පර කිහිපයකට ගොළු වුණා.

" මොකක්
ඒ කොහොමද
කාගේ මිනී මැරුමටද "

" මම ඔක්කොම කියන්නම් සර්

ඒත් සර්, තව ටිකකින් මාව ගෙනියන්න හොස්ටල් එකට පොලිසියෙන් එයි

මෙහෙට පොලිසියෙන් ආවොත් හැමෝම දැනගන්නවා

මට ඉඳලා වැඩක් නැහැ
මැරෙන එක ඊට හොඳයි සර්"

 " කවුද ඔයාට ඔහොම දෙයක් කිව්වේ
කාවද ඔයා මැරුවේ
මට මේ මොකුත් තේරෙන්නේ නැහැ"

මීට මාස හතරකට විතර ඉස්සර උදේක නොදන්නා නම්බර් එකකින් මට කෝල් එකක් ආවා
කතා කලේ පිරිමි කෙනෙක්
කතාකල කෙනා ඇහුවේ පිරිමි නමක්
මම වැරදීමක් කිව්වහම සමාව ඉල්ලලා කෝල් එක කට් කලා 

ඒත් එදාම හවස ආයෙත් ඒ නම්බර් එකෙන්ම කෝල් එකක් ආවා
කතාකල කෙනා කිව්වේ උදේ මම කතාකල විදියට එයා මම ගැන හුඟක් පැහැදුනා මගේ අකමැත්තක් නැත්නම් මාත් එක්ක පොඩ්ඩක් කතාකරන්න කැමතී කියලා
ඇත්තටම සර් එයා කතාකල විදියට මාවත් ඇදිලා ගියා
ටිකක් කතාකලාට කමක් නැහැ කියලා මටත් හිතුණා.
දන්නෙම නැතිව අපි දෙන්නා දිගින් දිගටම කතාකරන්න පටන්ගත්තා.
එයා එයාගේ ඔක්කොම විස්තර මට කිව්වා
මමත් මගේ විස්තර එයාට කිව්වා
අපි අතර කිසිම රහසක් නැහැ කියලා දැනෙන තරමටම කතාවෙන් අපි  ලං වුණා "

" එයාගෙ නම එරංග සමරවික්‍රම
ගම වැලිමඩ
වැඩ කරනවා කිව්වේ පොලිස් විශේෂ විමර්ශන ඒකකයක
දැනට කොටුවේ පොලිසියට අනුයුක්තව ඉන්නවා කියලයි කිව්වේ
හුඟක් වෙලාවට රාජකාරි කරන්නේ සිවිල් ඇඳුමින් කියලත් කිව්වා

අම්මයි තාත්තයි නංගී මල්ලී ගැන විතරක් නෙවෙයි පවුලේ ඔක්කොම තොරතුරු මාත් එක්ක කිව්වා"

" එතකොට ඔයගොල්ලෝ හම්බවෙලා තියනවද"

" අනේ නෑ සර්
එයා කොළඹ ඉන්න නිසා රාජකාරී වැඩී නිවාඩු ගන්න අමාරුයි කිව්වා
ඒත් අපි ෆෝන් එකෙන් නිතර පිංතූර හුවමාරු කරගත්තා
දවසට දෙතුන් සැරයක් කතාකරන නිසා හමුවීමක අඩුවක් ඒ තරම් දැනුනේ නැහැ
අපි අදහස් වලින් ඒ තමටම කිට්ටු වුණා සර්"

" ඒත් මේ විභාගය ඉවර කරලා මම ගෙදර යන දවසට අපි කොළඹදි මූණගැහෙන්නයි තීරණය කරගෙන හිටියේ "

නිම්මි නැවතත් ඉකිබිඳින්න පටන්ගත්තා.

නොදන්නා අපරාධයක සැක කාරියක වීමේ බරද තම ප්‍රේමවන්තයා අහිමි වීමේ දුකද ඒ කඳුළු අතර තිබෙන බව මට දැනුණා.

" සර් මේ මගේ අවසාන විභාගය
හෙට උදේටත් පේපර් එකක් තියෙනවා
ඒත් සර්, හෙට උදේ වෙන්න කලින් පොලිසිය ඇවිත් මාව අරගෙන යයි

හොස්ටල් එකට පොලිසිය ආවොත් හැමෝම දැනගනී

හැමෝම මාව සැක කරයි
මොන ලැජ්ජාවක්ද
අනේ සර් ,
මට මැරෙන එක ඊට 
වැඩිය හොඳයි
ඒත් සර් මගේ අම්මා...
අම්මට ඉන්නේ මම විතරයි"

"එතකොට ඔය මිනී මැරුමට ඔයා සම්බන්ධයි කියලා කියන්නේ කොහොමද "

" එරංග මැරෙන්න කලින් එයාට අන්තිමටම කෝල් එක අරගෙන තියෙන්නේ මගේ නම්බර් එකෙන්ලු
ඒ නිසා ප්‍රධාන සැක කාරයා මමලු"

" ඒක ඇත්ත සර්
ඊයේ හවස පහට විතර මමයි කෝල් එක ගත්තේ
අපි ගොඩක් වෙලා කතා කරකර හිටියා "

" එතකොට මරලා දාලා තියෙන්නේ කොහේදි ද"

" පුදුමෙ කියන්නේ 
මරලා දාල තියෙන්නේ නුවර වැව අයිනේ පාළු තැනක ගහක් යට "

" ඒත් සර් ,
මට එරංග කිව්වේ නැහැ එයා නුවර ඉන්න බවක්

මම එරංගගේ නම්බර් එකට කෝල් එකක් ගත්තා
ඒක වැඩ කරන්නේ නැහැ"

 
ඒ වෙනකොට මට ඒත්තු ගොස් හමාරයි මෙය ප්‍රෝඩාවක් බව.සූක්ෂමව වියූ දැලක මේ අසරණ ගැහැණු දරුවා පැටලී ඇති බව"

නමුත් නිම්මී සිටියේ පහසුවෙන් ඇගේ බය දුරුකල හැකි තත්වයක නොවන බැවින් මෙය මැනවින් ඇයට ඒත්තු යන ලෙස පහදා දිය යුතු අවස්ථාවක් වුණා.
හදිසි බිය හෝ ලැජ්ජාව නිසා ඇය ඇගේ ජීවිතයට අනතුරක් කරගත හැකි තැනකයි ඒ වන විට නිම්මී හිටියේ.
                  සැබවින්ම මෙවැනි මිනීමැරුමක් කර නිම්මීව එයට පටලවන්නට හදනවාද යන සාධාරණ සැකයකුත් ඒ මොහොතේ මගේ සිතෙහි මතුව ආවා.

 "  අහන්න නිම්මී
ඔයා කලබල වෙන්න එපා දරුවෝ
අපි තව ටිකක් බලමු
අපි හරියටම දන්නේ නැහැනේ ඕක හරියටම ඇත්තක්ද බොරුවක්ද කියන එකවත්
ඔයා කලබල වෙලා මොකුත්ම කරගන්න හිතන්න වත් එපා
ඕනම දෙයකට විසඳුම් තියෙනවා"

" ඔයා යාළුවෙකුට වත් මේ ගැන කිව්වේ නැහැ නේද "

" අනේ නෑ සර්
කාටවත්ම කිව්වේ නැහැ
මගේ හිතට ආවේ ලොකු සර් විතරයි
සර්, ඉස්කෝලේ දී ප්‍රශ්න විසඳපු හැටි දැකලා තියනවනේ
මට විශ්වාසයක් තියන්න පුළුවන් සර් ගැන විතරයි "

" සර්,
මට ආයෙත් පොලිසියෙන් කෝල් කරනවා "

" හරි
ඔයා ඒ කෝල් එක අරගෙන ඒගොල්ලෝ කියන විස්තරය මට ඉක්මනටම කියන්න "

         දුරකථනය විසන්ධි වූ පසුව මට දැනුණේ කරකවා අතහැරපූ ගතියක්.

" මොකක්ද මේ

එක්වරම හිතාගන්න බැරි වුණත් මේ මුළු සිද්ධියම බොරුවක්

ලොකු බොරුවක් "

ඒත් ඒ වෙලාවෙ කතා කරන්න කෙනෙක් මට සිහියට ආවෙත් නැහැ.පොලිසියේ හෝ රහස් පොලිසියේ අඳුනන අයෙක් එක් වරම සිහියට නැගුනෙත් නැහැ.එහෙම හිටියත් ඒ වගේ මහ රාත්‍රියක කතා කරන්න අංක දැනගෙන හිටියෙත් නැහැ.

 ඒත් 

"මේ දරුවා වෙනුවෙන් මොකක්ම හරි දෙයක් කරන්න ඕන"

කියන සිතුවිල්ලෙයි මම හිටියේ

පැන්ට්‍රියට ගොස් වතුර වීදුරුවක් පුරවගෙන පුටුවක් ඇදන් වාඩි වෙන්න හදනකොටමයි ප්‍රියානි නැගිටලා ආවේ

" මොකද මේ
ඇයි, නින්ද යන්නේ නැද්ද "

මුලින්ම කියන්න නොසිතුවත් ඒ වෙලාවේ හැටියට මේ ප්‍රශ්නය බෙදාගන්න හොඳම කෙනා හැටියට මට පෙනුණේ ප්‍රියානිව.ඒ නිසා මම මුළු කතාවම සැකවින් ප්‍රියානිට කිව්වා.

ඒ අතරෙයි නිම්මි නැවත කතා කළේ.

" අනේ සර්,
මම ඉවරයි සර්
ඒ ගොල්ලන්ට දැනට ඉන්න එකම සැක කාරයා මමලු"
" ඒත් සර්, ඒ කතාකරපු අයගේ හොඳම යාළුවෙක්ලු එරංග

මං ගැන ඔක්කෝම විස්තර එරංග ඒගොල්ලෝ එක්ක කියලා තියෙනවලු

ඒ නිසා ඒ ගොල්ලන්ට කරන්න පුළුවන් එකම උදව්ව මං වෙනුවෙන් කරන්නම්ලූ "

" ඒ මොකක්ද "

" මට හෙට උදේ අටට නුවර ස්ටේෂන් එක ළඟට එන්නලු 

එතනින් මාව පොලිසියට එක්කගෙන ගිහින් කට උත්තර අරගෙන පරීක්ෂණ කරලා ආයෙමත් ස්ටේෂන් එක ළඟට ගෙනත් බස්සන්නම්ලූ "

" එතකොට හොස්ටල් එකේ වත් කැම්පස් එකේ වත් කවුරුත් මේ ගැන දැනගන්නේ නැති නිසා මට ප්‍රශ්ණයක් වෙන්නේ නැතිලූ 

සර්, ඒක හොඳයි නේද
මම එහෙම කරන්නද
එතකොට මට කැම්පස් එකේ අය මේ කතාව දැනගන්න ලැජ්ජාවෙන් බේරෙන්න පුලුවන්  සර්"

 " අනේ සර් , මට කියන්න "

" ඒ ගොල්ලන්ටත් තේරෙනවලූ මම අහිංසක බව
ඒ නිසා නීතියට පිටින් හරි මට මේ චන්ස් එක දෙන්නම්ලූ "

      එය ඇසෙන විටම ඉඳගෙන හිටපු පුටුවෙන් මාව නැගිට්ටුනේ ඉබේටමයි.

" එපා එපා නිම්මී 
එහෙම මොකුත් කරන්න එපා
කීයට වත් ඔය කියන තැනට යන්න එපා
ඔයා දැන් ෆෝන් එක තියන්න
මගේ පරණ ගෝලයෙක් ඉන්නවා පොලිසියේ ලොක්කෙක්
මම එයාට කතාකරලා කරන්න ඕන මොකක්ද කියලා දැනගෙන ඔයාට කතාකරන්නම්
එතකම් කිසිම කෙනෙකුට කියන්නවත් මොනවත් කරගන්න වත් එපා "
          
     දුරකථනය විසන්ධි කරලා මම පුටුවේ වාඩි වුණා.ඒ වෙනකොට ප්‍රියානි කෝපි හදලත් ඉවරයි.කෝපි කෝප්පය තොළගාන ගමන්ම කතාවේ ඉතුරු ටික ප්‍රියානිට කිව්වා.

" එතකොට ඇත්තටම ඔයා කාටද කතාකරන්න හදන්නේ "

" පිස්සුද ප්‍රියානි
මම එහෙම කාවවත් දන්නේ නැහැ
ගෝලයෝ නම් පොලිසියේ ඇති
ඒ උනත් ඒ නොම්මර මම දන්නෙත් නැහැ
දැනගත්තත් මේ මහ රෑ කොහොමද කතාකරන්නේ "

" ඒත් ප්‍රියානී මට හොඳටම විශ්වාසයි ඔය මුලු කතාවම මේ ළමයව කොටු කරගන්න ගහපු උප්පරවැට්ටියක් කියන එක "

 " ඔව්
මටත් හිතෙනවා "

පුදුමෙකට මගේ අදහසට ප්‍රියානිත් එක් වරම එකඟ වුණා.

" දැන් ඔයා මොකක්ද ඒ ළමයට කියන්න යන්නේ"

" ඔයා බලාගෙන ඉන්නකෝ මම මේ ප්‍රශ්නය විසඳන හැටි "

 පැය කාලක් ගිය තැන මම නිම්මිගේ අංකයට ඇමතුමක් ගත්තා. 

" නිම්මී, 
දැන් ඔක්කොම හරි දරුවෝ
ඔයා බයවෙන්න එපා
මගේ පොලිසියේ ඉන්න ගෝලයා ඔක්කොම බලාගන්නම් කිව්වා
මේ දැන් ඉඳලා ඔක්කොම තොරතුරු හොයලා එයා මට කියනවා කිව්වා
ඒත් ඔයාට ඒ කිව්ව තැනට නෙවෙයි කැම්පස් එකෙන් පිට අඩියක්වත් යන්න එපා කියලා කිව්වා
මම හෙට පාන්දරින්ම තොරතුරු හොයාගෙන ඔයාට කතාකරනවා
හෙට උදේ තියන පේපර් එක ඔයා ලියන්න ඕනේ
දැන් ඒකට ලෑස්ති වෙන්න "

" සර්,
සර්ට ගොඩක් පිං සර්
මගේ බය ටිකක් හරි අඩු වුණේ දැන්
සර් මට උදේට කතාකරනවා නේද "

" ඔව් දරුවෝ
ඔයා විභාගයට යන්න කලින් සතුටුදායක තොරතුරක් දෙනවා "

නිදාගන්නට ඇඳට ගියත් මටයි ප්‍රියානිටයි දෙන්නටම හරියට නින්ද ගියේ නැහැ.
පාන්දරින්ම නැගිට්ට මම පත්කරකාරයා එනකම් නොයිඳ පත්තර කඩයට ගිහිං එදා උදේ පත්තර ටික ඔක්කොම ගෙනාවා.
          මම නැති අතරේ ප්‍රියානි ටී වී චැනල් වල යන ප්‍රවෘත්ති බලලා තිබුණා.ඒ එකම පත්තරයකවත් ටී වී චැනල් එකක වත් මිනී මැරුමක් ගැන සඳහන්ව තිබුණේ නැහැ 
            උදේ හතහමාර වෙනකොට මම නිම්මිට ඇමතුමක් ගත්තා .නිම්මිගේ හඬේ තිබුණේ මුළු රාත්‍රියම නිදි වැරූ බවක්.වෙහෙසකර ගතියක්.
 
" දරුවෝ ඔයා බයවෙන්න එපා
මට දැන් මගේ ගෝලයා කතාකලා
ඊයේ දවස ඇතුළත පොලිස් නිලධාරියෙක් තියා මොනම මනුෂ්‍ය ඝාතනයක් වත් සිද්ධ වෙලා නැතිලු
එයා තවත් හොයනවා කිව්වා
ඔයාට පොඩ්ඩක්වත් බය නැතුව විභාගයට මුහුණ දෙන්න කිව්වා

ඔයා විභාගය හොඳට ලියලා ඇවිත් මට කතාකරන්න

එතකම් මම තවත් තොරතුරු හොයන්නම් "

ප්‍රියානී මායි එකතුවෙලා හැම චැනල් එකම දිවා ප්‍රවෘත්ති බැලුවා.කිසිම චැනල් එකක මිණී මැරමක් ගැන සඳහන් වුණේ නැහැ.මෙය සූක්ෂම ලෙස වියූ දැළක් බව අපට මනාව වැටහුණා.
      
  දහවල් විභාගය නිමවී පැමිණි නිම්මී පැවසුවේ ඇයව සොයාගෙන පොලිසිය හෝ වෙන කිසිවෙක් සරසවි බිමට නොපැමිණි බවයි.මා ඇයට උපදෙස් දුන්නේ තවදුරටත් කිසිවක් සිදු නොවූ ලෙස තමන්ගේ කටයුතු කරගෙන යන ලෙසයි.එමෙන්ම තනිව සරසවි බිමෙන් පිටව නොයන ලෙසයි.

        අවසාන විභාගයෙන් පසු සරසවියෙන් පිටවූ නිම්මී නිවසට පැමිණි විගසම මවත් සමග අප නිවසට පැමිණියා.බුලත් අතක් රැගෙන විත් මටත් ප්‍රියානිටත් දෙදෙනාම දන ගසා වැන්දා . නිම්මිගේ මව එදා අ පට ස්තුති කලේ හැඬූ කඳුලෙන්.කිහිප වරක්ම නිම්මී ඇමතුම් ගත්තත් දැනට අවුරුදු දෙකක පමණ කාලයක සිට අප අතර කතාබහ නැවතුනේ මමත් ප්‍රියානිත් පුතා සමග විසීමට වරින් වර ඕස්ට්‍රේලියාවට ගිය නිසයි .
          කල්පනාවේ නිමග්නව සිටිනා අතරතුර මදක් පුටුව උඩම නින්ද ගොස් සිටි මම පාරේ ගමන් කල වාහනයක නලා හඬින් අවධි වී බලද්දී ඉර මුදුනටත් නැගලා .ගේට්ටුව අතරින් පෙනුනේ කුඩයක් ඉහලාගෙන කුඩා පාසැල් දැරියක් අතින් අල්ලගෙන යන මවක්.

" තවත් නිම්මී කෙනෙක්" 

මට ඉබේටම සුසුමක් හෙලුනා

ෂර්මිලා බංදුනී දංවත්ත